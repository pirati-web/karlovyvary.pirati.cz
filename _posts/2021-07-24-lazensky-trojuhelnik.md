---
date: 2021-07-24
category: blog
layout: post
tags:
    - UNESCO
title: Lázeňský trojúhelník se stal součástí UNESCO
author: Karel Špecián 
image: posts/FB_IMG_1627132042681.jpg
---
**Dnes došlo k velmi významné události pro celý Karlovarský kraj. Výbor světového dědictví finálně rozhodl o zápisu Karlových Varů, Mariánských Lázní a Františkových lázní na Seznam světového dědictví UNESCO.**

Tento proces byl velmi složitý a lázeňský trojúhelník o nominaci bojoval už od roku 2010. 
Po přihlášení cca 65 lázní přišel na řadu selektivní proces, který měl určit, které lázně jsou skutečně hodnotné. Po vyjasnění všech specifikací tak seznam skončil na 11 lázních z celé Evropy.

Česká Republika měla v nominaci The Great Spas of Europe, pod kterou náš lázeňský trojúhelník patří, vůdčí úlohu. České ministerstvo kultury vedlo vyjednávání a podávalo samotnou nominaci. Jde v podstatě o jednu z nejsložitějších a nejobsáhlejších nominací, která kdy byla připravována. Tomu odpovídal i počet lidí, kteří se na přípravě podíleli. 
Velmi silnou roli měl také Karlovarský kraj, a vedení jednotlivých měst. Zejména pak Petr Kulhánek, Petr Třešňák, Jan Kuchař, Vojtěch Franta, Martin Kalina nebo Jiří Klsák. 

Velkou výhodou bylo, že všechna tři nominovaná města z České Republiky byla z jednoho kraje což velmi zjednodušovalo komunikaci a spolupráci. Tato blízkost umožnila mimo jiné vznik studie Mastercard, která určila směr, jakým se má prohloubit spolupráce a provázanost těchto měst. V blízké době by tak mohla vzniknout možnost sdílených aut, které si může uživatel půjčit např. v Mariánských Lázních a vrátit v Karlových Varech. S tím jde i ruku v ruce možnost bikesharingu, či sdílených koloběžek. Z toho plyne mobilita, která pokrývá de facto celý kraj. Ze zápisu na seznam UNESCO tak budou benefitovat nejen samotná města, ale v podstatě celý region. 

Nyní si však nemůžeme sednout se založenýma rukama. Naopak nás čeká spousta práce. Těšíme se však, že velký potenciál zápisu na seznam UNESCO efektivně využijeme. 
